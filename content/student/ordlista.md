---
title: Ordlista
date: 2022-01-25T14:00:00.000Z
authorbox: false
sidebar: false
menu: Student
---

- **Akademiker**
  Universitets- och/eller högskoleutbildad person.

- **AK - Akademisk kvart**
  Av gammal tradition brukar föreläsningar börja 15 minuter efter hel timme.

- **Alumn**
  Tidigare student. Ordet kommer från latinets ”alumnus” som betyder lärjunge eller skyddsling.

- **Amanuens**
  Person som under sin studietid arbetar på institutionen inom utbildning
  eller administration.

- **Biområde**
  En kandidatexamen vid Uppsala universitet måste, förutom huvudområde,
  omfatta ett biområde på minst 30 högskolepoäng. Alla huvudområden kan
  utgöra biområde i examen med annat huvudområde. Dessutom finns vissa
  områden som endast kan utgöra biområde.

- **Blåsenhus**
  Campus för utbildning av bland annat lärare, personalvetare och psykologer.

- **BMC, Uppsala biomedicinska centrum**
  Uppsala biomedicinska centrum är ett av Europas största centra för
  livsvetenskaperna. På BMC utbildas blivande läkare, veterinärer,
  apotekare, receptarier och biologer.

- **Consbox**
  Den vackra symbolen för vårt program. Ursprunget lär ni er så småningom.

- **DV**
  Förkortning för datavetenskap

- **DVK**
  Kandidatprogrammet i datavetenskap

- **DVM**
  Masterprogrammet i datavetenskap

- **DVX**
  Student som studerat DV i mer än tre år men inte tagit kandidatexamen.

- **Fadder**
  De äldre kursare som hjälper dig som är ny. Faddrarna på programmet är
  klädda i röda overaller.

- **Fakultet**
  Grundläggande enhet för forskningen. Uppsala universitet är uppdelat i
  åtta fakulteter. De datavetenskapliga programmen tillhör
  teknisk-naturvetenskapliga fakulteten, populärt kallat TekNat.

- **Femtonfemton (1515)**
  Detta *var* den legendariska datorsalen på våning 5 i Hus 1 på ITC. Här har många timmar spenderats med labbar och programmering.

- **Flogsta**
  En stadsdel i utkanten av Uppsala där många studenter bor.

- **Fooajén**
  Sektionsrummet där datavetare hänger för att plugga, käka, och köpa mat. Ligger i hus 18, i en av de röda villorna bredvid Ångströmslaboratoriet.

- **FooBar**
  Baren som stod i FooRum.

- **FooRum**
  Detta *var* datavetarnas sektionsrum innan universitetet flyttade ut från ITC.

- **Gasque**
  En gasque är en större fest med mat och dans. Man äter flott, dricker gott,
  sjunger och är glad. På gasque är det vanligtvis mörk kostym som gäller. Man bör innan gasquen lära sig hur man skålar samt åtminstone sista versen på ”O gamla klang och jubeltid”.

- **GC**
  I pluggsammanhang syftar detta sannolikt på *Garbage Collection*. I nationssammanhang syftar det sannolikt på *Gränges Citron* - ett glas Gränges med en citronskiva i.

- **Institution**
  Den lägsta administrativa nivån inom universitetet. Ansvarar för forskning
  och utbildning inom ett förhållandeväl avgränsat område. På programmet
  möter man främst Institutionen för informationsteknologi och Matematiska
  institutionen.

- **Nation**
  En stor del av studentlivet i Uppsala är centrerat kring nationerna.
  Nationerna har restauranger, pubar, klubbar, en massa olika föreningar,
  körer och mycket mer. De äger även lägenheter och studentrum som man kan
  hyra. Förr i tiden valde man nation efter var i Sverige man kom ifrån, men
  numera avgör andra saker, t.ex. vilken som har mest lägenheter, godast öl
  eller bästa hamburgaren. Det räcker med att vara med i en nation för att
  få gå på alla andra. Läs mer på [Nationsguiden](https://nationsguiden.se).

- **Omtenta**
  Det finns ytterligare provtillfällen utöver det ordinarie
  tentamenstilfället, om du inte klarat en tentamen med godkänt resultat.
  Institutionen placerar omtentatillfällena i viss anslutning till
  genomgången kurs/moment och ibland strax före terminsstart, dvs i januari
  och augusti.

- **Overall**
  Den röda overallen är utmärkande för datavetare i Uppsala och har varit
  det väldigt länge. Detta traditionsenliga plagg täcks av märken och används
  på olika studentikosa evenemang och interna fester.

- **Pollax**
  Det inofficiella namnet på Polacksbacken, vanligen använt i meningen
  ”Jag är på väg till Pollax, puss och kram!”.

- **PR-amanuens**
  En student som är anställd av institutionen för att arbeta med
  marknadsföringen av företag mot studenter. PR-amanuensen brukar ordna
  evenemang som lunchföredrag, branchsurfer och studiebesök med företag som
  kan vara potentiella framtida arbetsgivare.

- **Q+ amanuens**
  Arbetar med sammanhållningen av tjejer på DV och IT.

- **Recentior**
  Anrik titel på nya studenter. Används oftast i sin förkortade form - *recce*.

- **Sektion**
  Fakulteterna är uppdelade i sektioner där varje sektion tar hand om nära
  sammanhängande områden. Varje sektion är uppbyggd av institutioner.

- **Spex**
  Studentikos kulturyttring i form av en teaterkomedi på rim med mycket
  musik. Brukar sluka en stor del av de inblandades tid.

- **Studentkår**
  Högsta studentinstans gentemot universitetet i frågor som rör studenternas
  situation som studenter.

- **Valborg**
  Valborg firas den sista april och i Uppsala görs det ordentligt.
  Studenter från hela Sverige tar sig hit för att titta på den legendariska
  forsränningen längs Fyrisån, gå på champagnegalopp på nation och njuta av
  en heldag av festivalstämning och folkfest.

- **Ångströmlaboratoriet**
  Här bedrivs forskning och undervisning. Här kan man handla mat, hämta passerkort, plugga i grupprum, träffa trevliga människor och ibland gå på föreläsning.